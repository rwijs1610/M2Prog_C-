Venezuela laat drie Nederlandse gevangenen vrij
Deel dit artikel
Venezuela heeft drie Nederlanders vrijgelaten die daar in de gevangenis zaten. Zij zijn overgedragen aan de Nederlandse ambassade in het land, zegt demissionair minister Van Weel van Buitenlandse Zaken. Het zijn volgens Van Weel de enige Nederlanders die in het land vastzaten.

Het gaat in ieder geval om een Nederlandse kapitein en zijn vrouw. Volgens Trouw waren ze vorig jaar voor de kust van het land met een internationale bemanning aan het zoeken naar een wrak uit de Tweede Wereldoorlog. Dat zou een grote hoeveelheid waardevol koper bevatten.

Tijdens hun zoektocht werden ze onderschept door de Venezolaanse marine, die hen met het schip naar Venezuela escorteerde. Alle negen bemanningsleden werden vervolgens vastgezet op verdenking van spionage. Zij zitten al zeven maanden vast in het land.

Wie de derde gevangene is, is niet duidelijk.

'Vanmiddag op een vlucht'
Het Venezolaanse regime zei eerder al dat er gevangenen zijn vrijgelaten, onder militaire druk van de VS. Daar zaten toen de drie Nederlanders niet bij.

Volgens Van Weel bood de stap van het regime wel de kans om nieuwe druk te zetten. "Ik heb zelf gebeld om te pleiten voor onze drie gevangenen", zegt Van Weel bij aanvang van de ministerraad. "Ik ben blij dat het is gelukt."

De drie Nederlanders zitten nu in het huis van de ambassadeur van Venezuela, in de hoofdstad Caracas. "Ze gaan vanmiddag op een vlucht het land uit", zegt Van Weel. "Dan zijn ze gelukkig weer thuis."

Naast de Nederlanders zijn afgelopen nacht ook gevangenen uit onder meer Tsjechië, Ierland, Roemenië en Duitsland vrijgekomen, meldt de Tsjechische minister van Buitenlandse Zaken.

Nieuwe aanvallen
De Venezolaanse regering staat sinds de Amerikaanse ontvoering van president Maduro onder leiding van Delcy Rodríguez. Volgens haar broer Jorge, die parlementsvoorzitter is, zijn er inmiddels honderden gevangenen vrijgelaten, hoewel mensenrechtenorganisaties dat betwijfelen. Zij zeggen dat er tientallen mensen zijn vrijgekomen, onder wie leden van de oppositie.

De regering noemt de vrijlatingen een gebaar van goede wil, maar het is duidelijk dat dreigementen van president Trump ook een rol speelden. Afgelopen weekend liet hij weten dat hij nieuwe luchtaanvallen op Venezuela had afgeblazen toen duidelijk werd dat het land de gevangenen wilde vrijlaten.

Trump en Rodríguez spraken woensdag voor het eerst sinds de Amerikaanse inval met elkaar. Volgens de Amerikaanse president was het een "geweldig gesprek". Ook de Venezolaanse waarnemend president sprak van een hoffelijk telefoontje.